<!DOCTYPE html>
<html lang="si">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Medium-style Page</title>
    <style>
      body {
        font-family: "Noto Serif Sinhala", serif;
        line-height: 1.6;
        margin: 0;
        padding: 0;
        background-color: #f9f9f9;
        color: #333;
      }

      .container {
        max-width: 800px;
        margin: 20px auto;
        padding: 20px;
        background: #fff;
        box-shadow: 0 0 10px rgba(0, 0, 0, 0.1);
      }

      h1,
      h2,
      h3 {
        font-family: "Noto Serif Sinhala", serif;
        color: #333;
      }

      img {
        max-width: 500px;
        height: auto;
        display: block;
        margin: 20px 0;
      }

      .author {
        display: flex;
        align-items: center;
        margin: 20px 0;
      }

      .author img {
        border-radius: 50%;
        width: 50px;
        height: 50px;
        margin-right: 10px;
      }

      .author .info {
        display: flex;
        flex-direction: column;
      }

      .content {
        text-align: justify;
      }

      @media (max-width: 600px) {
        .container {
          padding: 10px;
        }

        .author img {
          width: 40px;
          height: 40px;
        }
      }
    </style>
  </head>
  <body>
    <div class="container">
      <h1>02, ස ශ ෂ අකුරු තුනේ කතා වස්තුව</h1>
      <div class="author">
        <img src="ArticleImages\channels4_profile.jpg" alt="Author" />
        <div class="info">
          <strong>චන්දන තිලකරත්න</strong>
          <span>මාර්තු 29, 2024</span>
        </div>
      </div>

      <p>
        අපි අතර මේ ප්‍රශ්නය මතු වුණේ අසෝක තිලකරත්න මහතාගේ අභාවයත් සමඟය. එතුමාගේ
        නම අශෝක ද අසෝක ද යන්න පිළිබඳව නයනා Nayana Wickramasundara හැදූ ලක්හඩ
        වට්සැප් සමූහයේ කතා බහට ලක් විය. මා එය දුටුවේ වාදයක් බවට පත්වෙන
        අවස්ථාවේදීය.
      </p>

      <p>
        කෙසේ වෙතත් එම වාදය නවතන ආයුධය මා සතු විය. අසෝක අයියා සහ මා එක්දහස් නවසිය
        අනූ ගණන්වලදී "ශනිදා උදාව" නමින් සජීවී වැඩසටහනක් ඉදිරිපත් කළෙමු. එය ගුවන්
        විදුලි සංස්ථා ස්වදේශීය සේවය ඔස්සේ ප්‍රාදේශීය සේවා සම්බන්ධ කෙරෙන
        වැඩසටහනකි. වසරකට වැඩි කාලයක් ඉදිරිපත් කළ මේ වැඩසටහන අවසානයේ අප දෙදෙනා
        කිසියම් රටාවකට අපේ නම් කීවෙමු. මම, චන්දන තිලකරත්න මම, අසෝක තිලකරත්න අප
        දෙදෙනා නෑදෑයෝ දැයි අසන්නන්ට ප්‍රශ්නයක් ඇති වූයේ මේ කාලයේ ය. අසෝකයියා
        'පෙරේරා' බවත් මම 'රොඩ්රිගෝ' බවත් නොකියා සිටියෙමු. ප්‍රශ්නයට අප දෙදෙනාගේ
        පිළිතුර වූයේ "විශ්වාසා පරමා ඥාතී" කියාය. ඉතින් ඔහු නම කී හැටි කියන්නට මට
        අයිතියක් තිබේ.
      </p>
      <img
        src="https://scontent.fcmb11-1.fna.fbcdn.net/v/t39.30808-6/433242182_24965940286386204_8617899288430988779_n.jpg?_nc_cat=109&ccb=1-7&_nc_sid=5f2048&_nc_eui2=AeFcqOfs0NysBNv5DmjyTcgF6Fsq_68GRmHoWyr_rwZGYbFIpNS8AmdqMu_In7D3cmU&_nc_ohc=ZDmG6IAoj5IQ7kNvgGiDQ-a&_nc_zt=23&_nc_ht=scontent.fcmb11-1.fna&oh=00_AYBLb1A09xIt9v2M1zUTskHqyCMXepNVM3UAK3AAnrZ_ig&oe=66637801"
        alt="Featured"
      />
      <p>
        "වාදයෙන් පලක් නැහැ”. එතුමා තමන් හැඳින්වූයේ “අසෝක” යනුවෙන් බව මම කියා
        සිටියෙමි. වාදය නතර විය. එහෙත් ඔය දෙකේ වෙනස මොකක්දැයි විදේශගතව සිටිනා
        Hishan Sumeera මගෙන් පෞද්ගලිකව විමසා සිටියේය. මම ඔහුට මෙහි දක්වා ඇති
        සුමංගල ශබ්දකෝෂයෙන් උපුටා ගත් කොටස් දෙකක පින්තූර යැවීමි.
      </p>

      <p>
        බැලූ බැල්මට දෙකම එකය. එහෙත් එහි ලොකු වෙනසක් ඇතැයි මට හිතෙයි. සයනු දෙකේ
        ප්‍රශ්නය බරපතල ලෙස මට දැනුනේ 1994 හෝ 95 දී ය. කොළඹ පදනම් ආයතනයේ පැවති
        සුනිල් සාන්ත අනුස්මරණ උත්සවයක නිවේදන කටයුතු මට පැවරී තිබිණ. ඒ වැඩේට මට
        ආරාධනා කළේ විජිත් කුමාර සේනාරත්න Vijith Kumar Senaratne මහතාය.
      </p>
      <img
        src="https://scontent.fcmb11-1.fna.fbcdn.net/v/t39.30808-6/433206835_24965940026386230_5255101748707993775_n.jpg?_nc_cat=111&ccb=1-7&_nc_sid=5f2048&_nc_eui2=AeHDkK6uz5SdO4vfKjxHMhjy9NJmEx_jgB_00mYTH-OAH_A-vRXfetwoIIF5yTGOacA&_nc_ohc=-hHzPQLmscUQ7kNvgHQtyGU&_nc_zt=23&_nc_ht=scontent.fcmb11-1.fna&oh=00_AYA9Mm7XnwVq0K-DrW6IcIwPke2VExoBVECNryisv8btng&oe=666362D0"
        alt="Featured"
      />

      <p>
        මම හැකිතාක් ඉහළින් වැඩේට සූදානම්ව නිවේදන කටයුතු ආරම්භ කලෙමි.නමුත් සුනිල්
        සාන්ත මැතිනිය කෝපයට පත්ව ඇතැයිද වහාම ඇය හමුවන ලෙස ද මට කවුදෝ ඇවිත්
        කීවේය. ඊළඟ විරාමයේ ඉදිරි පෙළ අසුනක හුන් ඇය ඉදිරියට ගොස් මම ඈ වෙත හිස
        නැමීමි., එතුමිය කෝපයට පත්වූ බවක් පෙනුනේ නැත. නමුත් මගේ මහත්තයාගේ නම
        හරියට කියන්නයි ඇය ඉල්ලා සිටියාය. "එතුමා සුනිල් සාන්ත. ශාන්ත නෙමෙයි."ඇය
        අවධාරණය කළාය.
      </p>

      <p>
        මට ලැජ්ජා සිතින. ඒවන විට අප දැක තිබූ ගුවන් විදුලි සංස්ථා සෑම තැටියකම
        එතුමන්ගේ නම සඳහන් වූයේ ‘ශාන්ත’ යනුවෙනි. විජිත් කුමාර සේනාරත්නයෝ වැඩසටහන
        අවසන සුනිල් සාන්තයන් පිළිබඳ පොතක් මා අත තැබූහ. එයින් නොනැවතී මම එතුමා
        ගැන තවත් කරුණු සොයන්නට පටන් ගත්තෙමි.
      </p>

      <p>
        මා කියවා ගත් කරුණු අනුව සුනිල් සාන්තයන්ගේ මුල් නම බද්දලියනගේ දොන් ජෝසප්
        ජෝන් ය. එතුමන් ශාන්ති නිකේතනයේ සංගීතය හදාරා ලංකාවට ආවේ ඊට ගැලපෙන ලෙස තම
        නම ‘සුනිල් ශාන්ති’ යනුවෙන් වෙනස් කරගෙනය. ඒ නමින් ඔහු ශ්‍රී ලංකාව තුළ ද
        රවීන්ද්‍ර සංගීතය ව්‍යාප්ත කරලීමට කටයුතු ආරම්භ කළේය. එහෙත් ටික කලකින්ම
        දේශීය සංගීතය පිළිබඳව වැඩි වැඩියෙන් සිතන්නට සුනිල් සාන්තයන් පෙළඹී තිබේ.
        කුමාරතුංග මුනිදාසයන්ගේ බලපෑම ඊට ප්‍රබල සාධකයකි. ඒ අනුව සුනිල් සාන්තයන්
        දේශීය සංගීතය සමඟ ඉදිරියට ගියේ තම නම ඊට ගැලපෙන ලෙස වෙනස් කරගෙනය. ඒ සුනිල්
        ‘සාන්ත’ යනුවෙනි.
      </p>

      <p>
        මෙය දැනගත් වහාම මම ගුවන් විදුලි සංස්ථාවේ තැටි ගබඩාවේ ඇති සුනිල්
        සාන්තයන්ගේ අතට අසුවූ සෑම තැටියකම නමේ "ශ" යන්න කපා "ස" යන්න යෙදීමි. මේ
        තැටි තාම තිබෙනවා නම් ඒ තියෙන්නේ මගේ "ස" යන්න බව මගේ ගුවන්විදුලි සංස්ථා
        සහෘදයින්ට කියා සිටිමි. එකල මෙන්ම මෙකල ද මා සමග වැඩුණු හැමෝම සුනිල්
        සාන්තයන්ගේ නම නිවැරදිව කියන්නේ එදා මා උගත් මේ පාඩම නිසාය.
      </p>
      <img
        src="https://scontent.fcmb11-1.fna.fbcdn.net/v/t39.30808-6/433239169_24965940126386220_5190704183976126901_n.jpg?_nc_cat=103&ccb=1-7&_nc_sid=5f2048&_nc_eui2=AeHpuDMlegJ8k-XBhayzjtZkjw0a6xo63dOPDRrrGjrd081GiuUe8D2jDQcI0dkxGrQ&_nc_ohc=ki2KtwUQe9QQ7kNvgFp3GsC&_nc_zt=23&_nc_ht=scontent.fcmb11-1.fna&oh=00_AYB-ePxhNO1BahnQi-lyplCQlIYAM5jyuTVMMt5OGyyQOg&oe=666353C1"
        alt="Featured"
      />

      <img
        src="https://scontent.fcmb11-1.fna.fbcdn.net/v/t39.30808-6/433204963_24965940279719538_1667293985049578814_n.jpg?_nc_cat=108&ccb=1-7&_nc_sid=5f2048&_nc_eui2=AeFJ-YjDWT25RMB4-RwhIxBL2KWfGvPR9yzYpZ8a89H3LKHE3A-Cr45-XG-6A9NSahw&_nc_ohc=AY3OLU7hwd8Q7kNvgH8ulPF&_nc_zt=23&_nc_ht=scontent.fcmb11-1.fna&oh=00_AYC2En7kFf7EpxG4E47URgYpYJ44HeT7XzjDppVtnBcTkQ&oe=666367FA"
        alt="Featured"
      />

      <p>
        කා ගේ හෝ නමක් උච්චාරණය කළ යුත්තේ ඒ නමේ අයිතිකාරයා කියන පිළිවෙළටය. ඒ
        පිළිබඳව වාද කරගන්නට අපට බැරිය. මේ බව අපිට උගන්වා තිබුණේ ගුවන් විදුලි
        සංස්ථා අභ්‍යාස ආයතනයයි. සුනිල් සාන්තයන්ගේ නමේ "ස" යන්න පිටුපස ලොකු
        කතාවක් තිබෙන්නා සේම අසෝක තිලකරත්න මහතාගේ නමේ ස යන්න පිටුපසද කතාවක් තිබේ.
        අසෝක අයියා ඉතා සරල මිනිහෙකි. ඔහු ආටෝප පාවිච්චි කළේම නැත. එතුමා
        ඉංග්‍රීසියෙන් නම් ලීවේද Asoka යනුවෙනි. මම තිලකරත්න ලියන විට Thi දැමුවද
        ඔහු ලීවේ Tille.. කියාය. මා සුනිල් සාන්තයන් හා අසෝක අයියා අතර සමානකමක්
        දකින්නේ මේ නිසාය. දෙදෙනාම සරලය. ප්‍රතිපත්තිගරුකය. ඔවුන් මැනවින්
        ඉංග්‍රීසි උගත් පිරිසිදු සිංහලයන්ය. නමේ නිවැරදි උච්චාරණයෙන් කියැවෙන්නේ ඒ
        දිවි පෙවතයි.
      </p>

      <p>
        සිංහල හෝඩියේ සයනු තුනකි. නයනු දෙකකි පයනු දෙකකි. එකම අකුරේ ශබ්ද කීපයකි.
        චීන හෝඩියේ ච යනු පහක් තිබේ. අවුරුදු පහක් චීනයේ සිටියද ඒ පහ හරියට ශබ්ද
        කරගන්නට මට බැරිවිය.
      </p>

      <p>
        මේ ආදී වශයෙන් එකම අකුර දෙතුන් විදිහකට තිබීම නිෂ්ඵල දෙයක් බව කියන අයත්
        සිටිති. ඒ අය දකින්නේ ඉංගිරිසි හෝඩියයි. එහෙත් මේ සෑම අකුරක් පිටුපසම ඒ හා
        ඈඳුණු කතාවක් ඇතැයි මට සිතෙයි.
      </p>

      <p>
        මෙහිදී සිහිපත් වන්නේ අසෝක අයියාගේ අවමගුල් උත්සවයේදී මහාචාර්ය පූජ්‍ය
        මැදගොඩ අභයතිස්ස හාමුදුරුවෝ කළ අනුශාසනාවයි. එම අනුශාසනාවේදී උන්වහන්සේ
        අපූරු ශ්ලෝකයක් සඳහන් කළහ. මගේ මතකයේ හැටියට එහි තේරුම මෙහිලා සඳහන් කිරීම
        වටී.
      </p>

      <p>
        ස ශ ෂ අකුරු තුන නිවැරදිව උච්චාරණය කළ නොහැක්කාගේ මුඛයේත් අධෝ මුඛයේත් වෙනස
        ඉන් එකක දත් තිබීම පමණි.
      </p>

      <p>අනේ! ඒ ශ්ලෝකය ඒ වෙලාවේ ලියාගන්නට බැරි වීම දුකකි.</p>
    </div>
  </body>
</html>
